## step 1 :
### شروع یک پرونده مالیاتی جدید

۱. از فهرست کناری (سمت راست) گزینه‌ی «فهرست پرونده‌های مالیاتی» و سپس گزینه‌ی «پرونده‌های عملکرد و ارزش افزوده» را انتخاب کنید.

۲. پنجره‌ای با عنوان «ایجد پرونده مالیات بر درآمد جدید» برای شما باز می‌شود که در فرم آن باید اطلاعات را به این ترتیب وارد کنید:

- نوع پرونده: «حقیقی انفرادی« -اگر شریکی ندارید- و حقیقی مشارکتی -در صورتی‌که کسب‌وکارتان شریک حقیقی دیگری دارد-

- شماره پستی: شماره پستی محل کار -اگر فضای کار مستقلی دارید-؛ در غیر این صورت شماره پستی محل زندگی‌تان

- نام کسب‌وکار: مطابق با نام درگاه اینترنتی که می‌خواهید برای کسب‌وکار خود بگیرید

۳. دکمه‌ی «ثبت‌نام جدید» را بفشارید تا وارد صفحه‌ی اصلی «پیش‌ثبت‌نام» شخص حقیقی انفرادی بشوید.

## step 2 :
خان اول: ویرایش اطلاعات پایه

۱. در صفحه‌ی اول پیش‌ثبت‌نام ذیل عنوان «اطلاعات پایه ثبت‌نام»، دکمه‌ی «ویرایش اطلاعات پایه» را بیابید و بفشارید تا فرم ویرایش باز شود.

۲. در صفحه‌ی فرم اطلاعات پایه، بخش‌های زیر را به شکلی که در ادامه نوشته‌ایم پر کنید:

+ دلیل ثبت‌نام: انتخاب «ایجاد یک کسب‌وکار جدید»

+ نوع فعالیت: انتخاب «تجاری» برای کسب‌وکارها

+ تاریخ شروع فعالیت: تاریخ همین امروز را انتخاب کنید؛ مگر اینکه زمان فعالیت طولانی‌تری داشته‌اید.

+ عنوان واحد: همان نام کسب‌وکار یا درگاه پرداخت‌تان که پیش از این وارد کرده‌اید اینجا هست و اگر دلیلی ندارید ویرایشش نکنید.

+ مشاغل هشتگانه: در صورتی که می‌خواهید یک فروشگاه مجازی یا یک کسب‌وکار آنلاین از نوع نرم‌افزار به مثابه خدمت (SaaS) راه بیاندازید، گزینه‌ی «سایر (گروه دوم و سوم)» را انتخاب کنید، مگر اینکه فعالیت‌تان مطابق با دیگر گزینه‌های فهرست باشد.

+ مشاغل انفرادی: گزینه‌ی «سایر (غیر انفرادی)» را انتخاب کنید مگر اینکه درگاه پرداخت را برای یکی از انواعی که در فهرست آمده بخواهید.

+ اتحادیه صنفی: گزینه‌ی «کسب‌وکار اینترنتی» را انتخاب کنید.

+ مجامع صنفی: گزینه‌ی «اتاق اصناف» را انتخاب کنید.

+ اتحادیه صنفی: گزینه‌ی «اتحادیه کشوری صنف کسب‌وکارهای مجازی» را انتخاب کنید.

+ پروانه کسب: گزینه‌ی «فعلا فاقد جواز کسب می‌باشم و در دست اقدام قرار دارد» را انتخاب کنید؛ مگر اینکه برای کسب‌وکار مجازی‌تان پیش از این اتحادیه مجوز گرفته باشید.

+ نوع مالکیت: نوع مالکیت واحد تجاری یا مسکونی که شماره پستی آن را در ابتدای فرایند ایجاد پرونده مالیاتی وارد کرده‌اید انتخاب کنید.

+ پایگاه اینترنتی: برای شفافیت بهتر برای بازرسان مالیاتی بهتر است که آدرس پایگاه اینترنتی که روی آن کسب‌وکار خود را راه می‌اندازید و درگاه پرداخت اینترنتی را برای آن می‌گیرید وارد کنید.

+ باقی فرم: پر کردن باقی فرم اجباری نیست.

3. در نهایت روی دکمه‌ی ثبت بفشارید. اگر مشکلی نباشید فرم ثبت می‌شود و به صفحه اول پیش ثبت‌نام بر می‌گردید.

خان دوم: ویرایش اطلاعات شرکا و اعضا

در صورتی‌که کسب‌وکارتان را در ابتدای فرایند «حقیقی انفرادی» معرفی کردید می‌توانید از این بخش بگذرید ورنه لازم است با افزودن شرکای دیگر و تعیین سهم شراکت، شرکای‌تان را مشخص کنید.



### خان سوم: حساب‌های تجاری مرتبط با پرونده

این یکی از مهم‌ترین بخش‌های کار است چون شماره حسابی که برای تسویه درگاه اینترنتی‌تان مشخص می‌کنید حتما باید در پرونده مالیاتی‌تان ثبت شده باشد. از این رو اگر یک یا چند شماره حساب دارید که می‌خواهید مبالغ پرداخت‌شده از طریق درگاه اینترنتی‌تان به آنها واریز شود، باید تمامی آن شماره حساب‌ها را در این بخش معرفی کنید. برای این کار به ترتیب:

۱. در صفحه اول پیش‌ثبت‌نام، بخش «اطلاعات شماره شباهای مربوط به حساب های تجاری»، دکمه‌ی «الصاق حساب‌های بانکی تجاری به این پرونده» را بفشارید.

۲. در صفحه‌ی «ایجاد و یا ویرایش حساب‌های بانکی»، فرم را به این ترتیب پر کنید:

+ شماره شبا جهت اتصال به پرونده: شماره شبا را بدون IR و با اعداد انگلیسی وارد کنید.

⚠️دقت کنید که شماره حساب معرفی شده باید دقیقا به نام شما -برای پرونده‌های انفرادی- یا به نام شما و شرکای‌تان -در پرونده‌های مشارکتی- باشد؛ در غیر این صورت، سامانه شبای معرفی‌شده را نمی‌پذیرد.

+ تاریخ شروع استفاده از شماره حساب در این فعالیت اقتصادی: دقیقا از تاریخی که واریزهای این کسب‌وکار شروع شده و باید مبنای محاسبات مالیاتی باشد وارد کنید. با توجه به اینکه احتمالا شما تازه در حال تاسیس کسب‌وکار هستید، تاریخ همین امروز را وارد کنید.

⚠️دقت کنید که مبنای محاسبات مالیات فعلا واریزها به حساب شما است؛ هرچند سازمان امور مالیاتی گزارش تراکنش‌های درگاه را هم دارد. از این رو مراقبت کنید از این پس دیگر واریز نامرتبطی به این حساب انجام نشود تا درگزارش‌های مالیاتی دچار پیچیدگی و مشکل نشوید.

۳. بررسی و ذخیره را بفشارید.



### خان چهارم: تعریف فعالیت‌ها و کد اینتا

در این مرحله نوع و سهم فعالیت یا فعالیت‌های اصلی کسب‌وکار خود را مشخص می‌کنید. اهمیت این بخش از این حیث است که درصد عوارض مالیاتی شما بر اساس تعریف فعالیت‌هایتان مشخص می‌شود. دقت کنید که تا حد امکان فعالیت‌های خود را دقیق و جامع معرفی کنید تا در صورت انجام بررسی انسانی توسط بازرسان مالیاتی تعارضی یافته نشود و دچار جریمه نشوید.

۱. در صفحه اول پیش‌ثبت‌نام، بخش «اطلاعات اینتاکد»، روی دکمه‌ی افزودن فعالیت جدید بفشارید.

۲. در صفحه‌ی باز شده، ابتدا باید فعالیت خود و اینتاکُد متناسب با آن را انتخاب کنید. برای این کار از جست‌وجو در عناوین کُدها شروع کنید:

- خرده فروشی تخصصی: در صورتی که می‌خواهید یک فروشگاه اینترنتی خرده فروشی تخصصی (مثلا لوازم تحریر فروشی) ایجاد کنید؛ عبارت «خرده فروشی» را جست‌وجو کنید. اگر خرده فروشی تخصصی دارید، در عناوینی که فهرست می‌شود، از بین آنهایی که با عنوان «بازرگانی» آغاز شده‌اند، حوزه تخصصی خود را پیدا کنید. توجه کنید که در صورتی که انواعی از کالاهای وارداتی و تولید داخل را می‌فروشید با توجه به نسبت محصولات روی فروشگاه‌تان باید دو عنوان فعالیت را جداگانه وارد کنید.

- خرده فروشی عمومی: در صورتی که می‌خواهید یک فروشگاه اینترنتی خرده فروشی عمومی ایجاد کنید، کد ۲۲۶۰۱۷۳ و ۲۲۶۰۱۷ که برای «کسب و کارهای مجازی فروش انواع کالا به صورت اینترنتی» است مناسب شما است.

- نرم‌افزار به مثابه خدمت: در صورتی که فعالیت شما خدمات نرم‌افزاری مثل پلتفرم‌های SaaS است. گزینه‌ی مناسب برای شما کد ۳۲۲۰۱۸۰ با عنوان «خدمات/سایر فعالیت های خدماتی طبقه بندی نشده در جای دیگر  خدمات / ارائه خدمات نرم‌افزاری ...» است.

۳. سپس باید شرح فعالیت خودتان را به صورت جزئی‌تر و دقیق‌تر بنویسید و نسبت این فعالیت نسبت به کل فعالیت‌ها و فروش کسب‌وکارتان را به صورت درصدی مشخص کنید. مثلا ۸۰ درصد برای کد تولید داخل و ۲۰ درصد برای کد مرتبط با کالای وارداتی.

۴. پس از ثبت و اضافه کردن تمام فعالیت‌ها به شکلی که مجموع درصد فعالیت‌ها به ۱۰۰ درصد برسد این مرحله از کار نیز به پایان می‌رسد.



### خان پنجم: تعیین مشمولیت ارزش افزوده

این مرحله یکی از پیچیده‌ترین بخش‌های تعریف پرونده‌ی مالیاتی تعیین مشمولیت ارزش افزوده است؛ چون متناظر با فراخوان‌های ده‌گانه‌ی سازمان مالیاتی است که باید برای فهم آنها قانون مالیات ارزش افزوده و قانون مالیات مستقیم را بخوانید.

۱. برای تعیین مشمولیت خود، در صفحه اول پیش‌ثبت‌نام بخش «اطلاعات مشمولیت ارزش افزوده» روی دکمه‌ی تعیین مشمولیت بزنید.

۲. در صفحه‌ی باز شده باید نوع مشمولیت خود را انتخاب کنید. انتخاب نوع مشمولیت علی‌رغم پیچیدگی ضوابط و راهنماهای آن یک راه ساده دارد: فراخوان‌های ۱ تا ۹ برای اصناف خاصی مانند هن‌فروشان، هتل‌ها، مشاوران املاک و ... بوده است. اگر شما جزو این اصناف خاص نیستید (چون اگر بودید احتمالا خیلی زودتر از این حرف‌ها خبر لزوم ثبت مالیات به گوش‌تان می‌رسید) و در حال راه‌اندازی یک فروشگاه خرده‌فروشی اینترنتی یا یک پلتفرم واسطه‌گری یا نرم‌افزاری هستید به احتمال خیلی زیاد، جزو فراخوان دهم هستید. پس این گزینه را انتخاب کنید.

۳. بعد از انتخاب نوع مشمولیت (فراخوان دهم)، باید تاریخ مشمولیت را زمان آغاز کسب‌وکار (که با توجه به فرض تاز تاسیس بودن کسب‌وکار همین زمان تعریف پرونده مالیاتی است) را وارد کنید.

۴. سپس از شماره شباهای استرداد، یکی از شماره شباهای وارد شده در مراحل قبل را برای استرداد مبالغ بخشودگی‌های مالیاتی وارد کنید.



### خان ششم: تکمیل نقصی اطلاعات و رفتن به مرحله نهایی

پس از تکمیل چند مرحله‌ی بعد ممکن است همچنان نقصی‌های در اطلاعات مثل عدم مشخص بودن موقعیت جغرافیایی اقامتگاه قانونی وجود داشته باشد.

۱. به پایین صفحه‌ی اول پیش‌ثبت‌نام، بخش «نقصی اطلاعات» بروید.

۲. آنجا موارد نقصی با رنگ قرمز مشخص شده‌اند و با کلیک روی هر کدام می‌توانید آن نقصی اطلاعات را تکمیل کنید.

۳. به احتمال زیاد تعیین محل اقامتگاه قانونی روی نقشه انجام نشده باشد؛ پس از زدن روی عبارت قرمز آن به صفحه‌ی نقشه می‌روید.

4. روی نقشه محل اقامتگاه خود را پیدا و روی نقطه مدنظر کلیک کنید تا نشانگر موقعیت روی آن نقطه نمایش داده شود.

۵. دکمه ثبت را بزنید و به صفحه اول پیش‌ثبت‌نام برگردید.

۶. حالا در پایین صفحه، بخش «تایید نهایی اطلاعات»، دکمه‌ی قرمز رنگ «تایید نهایی اطلاعات» را می‌بینید. روی آن بفشارید.



### خان هفتم: گرفتن شماره رهگیری و تعیین کُد آیسیک ۵

۱. با زدن دکمه تایید نهایی اطلاعات به صفحه «تاییدیه ویژه پیش‌ثبت‌نام شماره اقتصادی» هدایت می‌شوید.

۲. در این صفحه خلاصه اطلاعات ثبت‌شده‌تان را می‌بینید. در صورت صحت اطلاعات روی دکمه «تایید اطلاعات و دریافت شماره رهگیری» بفشارید.

۳. پس از این مرحله گام ۳ ثبت‌نام پایان یافته و به صفحه پرونده الکترونیک مربوطه‌تان هدایت می‌شوید؛ ولی همچنان نقصی اطلاعاتی باید وجود داشته باشد، از جمله اینکه کُد آیسیک فعالیت خود را مشخص کنید.

۴. از کنار صفحه، بخش «نیازمندی‌ها» روی گزینه‌های قرمز از جمله موضوع «کدینگ آیسیک» کلیک کنید.

۵. به صفحه‌ی جزئیات پرونده‌تان و پوشه «نوع فعالیت/دسته‌بندی» هدایت می‌شوید. در این صفحه ذیل بخش «فهرست فعالیت‌ها بر اساس استاندارد آیسیک ۵»، روی دکمه‌ی «افزودن فعالیت جدید» بفشارید.

۶. در صفحه‌ی باز شده باید همان اطلاعات فعالیت‌ها (اینتا کُد) را با ادبیات دیگری ولی با همان نسبت‌بندی وارد کنید؛ پس فرم را به این ترتیب پر کنید:

- نوع فعالیت: اگر فروشگاه اینترنتی هستید گزینه «توزیع و بازرگانی» و اگر خدمات پلتفرمی یا نرم‌افزار به مثابه خدمت (SaaS) ارائه می‌کنید «خدمات و سرمایه‌گذاری» را انتخاب کنید.

- کُد آیسیک را باید مرحله به مرحله تعیین کنید:

-- اگر فروشگاه هستید G یا «عمده فروشی و خرده فروشی و تعمیر وسای نقلیه و کالاهای شخصی و خانگی» را انتخاب کنید.

-- سپس برای فروش اقلام غیر از وسائل نقله گزینه G52 با عنوان «خرده فروشی و تعمیر کالاهای شخصی و خانگی» را انتخاب کنید.

-- اگر فروشگه‌تان عمومی است گزینه بعدی را G521 با عنوان «خرده‌فروشی غیر تخصصی در فروشگاه‌ها» انتخاب کنید و اگر فروش تخصصی و موضوعی (مثل لواز تحریر، اسباب‌بازی و ...) انجام می‌دهید G523 با عنوان «سایر خرده‌فروشی کالاهای نور در فروشگاه‌های تخصصی» را انتخاب کنید.

-- در مرحله بعد باید حوزه فروش عمومی یا تخصصی خود را از فهرست پیدا کنید که با توجه به متن واضح این بخش کار ساده‌ای است.

- سپس شرح فعالیت و درصد فعالیت را مشابه پر کردن بخش اینتا کد وارد کنید.

۷. پس از ثبت فرم و تکمیل کامل فعالیت‌ها به شکلی که جمع آنها ۱۰۰ درصد شود، از منوی کنار صفحه، بخش «پرونده الکترونیک»، روی «صفحه نخست» بفشارید.

۸. در صفحه نخست ، بخش نیازمندی‌ها، اگر گزینه‌ی دیگری باقی مانده باشد آنها را هم پیگیری کنید. ممکن است مثلا گزینه‌ی فعال‌سازی ابلاغیه‌ها هم باقی مانده باشد که صرفا یک فرم تایید است.

۹. پس از تکمیل نیازمندی‌ها، در همان بخش نیازمندی‌ها در صفحه اول پروند الکترونیک، دکمه‌ی «تایید نهایی» را خواهید دید.

۱۰. روی دکمه‌ی تایید نهایی بفشارید و کار را تمام کنید.

